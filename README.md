# L'inchiesta sul lavoro informatico

L'inchiesta sul lavoro informatico è un questionario pensato e sviluppato per supportare lavoratori, organizzatori sindacali, ricercatori e attivisti nel loro lavoro di sensibilizzazione e mobilitazione dei lavoratori impiegati nel settore delle tecnologie digitali.

Lo scopo primario è quello di fornire un formato di base da adattare a situazioni e realtà specifiche. I fini di questo questionario sono molteplici:

* stimolare attraverso riflessioni personali dei partecipanti lo sviluppo di un sentimento di appartenenza alla classe lavoratrice
* spingere i partecipanti alla condivisione di esperienze, opinioni e pensieri riguardanti il proprio lavoro
* far emergere strutture di potere locali ad un'azienda, ad un settore specifico o ad una regione geografica al fine di mapparle
* costruire consapevolezza del contesto economico e politico in cui oggi è immerso il settore tecnologico
* esplorare il posizionamento politico e ideologico dei partecipanti al fine di orientare attività di sensibilizzazione, organizzazione e mobilitazione
* abituare i partecipanti ai fondamenti del dibattito politico e sociale all'interno di uno spazio sicuro popolato da loro pari

L'inchiesta non è:

* un'inchiesta operaia come intesa da altri gruppi politici e sindacali
* uno strumento di ricerca per investigare la realtà del lavoro informatico


## Consigli per l'utilizzo

L'inchiesta è pensata per essere utilizzata in eventi di circa due ore strutturati attorno al seguente format:

* Introduzione dell'organizzazione che ha organizzato l'inchiesta (es. Tech Worker Coalition)
* Giro di presentazioni dei presenti se in numero ridotto. Nel mentre, distribuzione del questionario.
* Divisione dei presenti in coppie; i partecipanti scorrono il questionario e rispondono alle domande. Circa 30 min.
* Unione delle coppie in gruppi da quattro persone; continuazione del dibattito. Circa 30 min.
* Riunione di tutti i gruppi in un gruppo singolo; chiedere ai partecipanti le domande che hanno stimolato le conversazioni più interessanti; in caso di conflitti o divergenze, chiedere di elaborare le posizioni dei partecipanti; giro di domande finali a preferenza dell'organizzatore. Circa 30 minuti.
* Conclusione

Le domande e i temi caldi possono e devono essere adattate ai contesti specifici. Iterando su gruppi omogenei di lavoratori si potrà rifinire il set di domande in funzione della direzione verso cui si vuole portare la discussione.

